---
layout: post
title: 吉祥经 (Mangala Sutta)
date: 2025-09-23 10:00:00 +0800
categories: 佛学
tags: [佛学]
---

([小部]-[小诵经]-[南传大藏经],法增译)

如是我闻，一时，佛在舍卫国祗树给孤独园，于深夜时，有一金
光四射天神，莅临佛所，遍照祗园，行近佛前，顶礼佛足，立于一
边，以偈而问佛：

诸天与世人，企求诸善德，思维吉祥义，祈佛为示知。

尔时佛慈愍，天神与人众，开示胜吉祥，以偈而答曰：

不亲近愚人，应亲近智者，敬礼有德者，此为最吉祥。

家居择善处，往昔修善业，决心行正道，此为最吉祥。

广学善工巧，戒学具律仪，真实柔和语，此为最吉祥。

孝順于父母，护养妻与子，正命维生计，此为最吉祥。

布施修十善，扶助诸亲族，不作诸罪业，此为最吉祥。

禁绝造诸恶，不染麻醉物，精勤修善法，此为最吉祥。

恭敬与谦逊，知足常感恩，适时听闻法，此为最吉祥。

忍辱易受教，诣沙门僧伽，请教于佛法，此为最吉祥。

善御修梵行，彻了四圣谛，亲证悟涅盘，此为最吉祥。

虽接触世法，清静无忧恼，安稳离垢染，此为最吉祥。

人天如是修，能胜诸怨敌，随处皆安乐，此为最吉祥。